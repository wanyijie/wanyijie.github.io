礼义廉耻，可以律己，不可以绳人。
律己则寡过，绳人则寡合，寡合则非涉世之道。故君子责己，小人责人。
为善易，避为善之名难；不犯人易，犯而不校难。涉世应物，有以横逆加我者，譬犹行草莽中，荆棘之在衣，徐行缓解而已，所谓荆棘者，亦何心哉！如是则方寸不劳，而怨可释。
责人者不全交，自恕者不改过。自满者败，自矜者愚，自贼者害。多言获利，不如默而无害。
务名者害其身，多财者祸其后。善恶报缓者非天网疏，是欲成君子而灭小人也。祸福者天地所以爱人也，如雷雨雪霜，皆欲生成万物。故君子恐惧而畏，小人侥幸而忽。畏其祸则福生，忽其福则祸至，《传》所谓「祸福无门，惟人所召」也。
必出世者，方能入世，不则世缘易堕；必入世者，方能出世，不则空趣难持。
士君子尽心利济，使海内少他不得，则天亦少他不得，即此便是立命。
如今休去便休去，若觅了时了无时。
事有急之不白者，宽之或自明，毋躁急以速其忿；人有切之不从者，纵之或自化，毋操切以益其顽。
人胜我无害，彼无蓄怨之心；我胜人非福，恐有不测之祸。
士君子贫不能济物者，遇人痴迷处，出一言提醒之；遇人急难处，出一言解救之，亦是无量功德。
情尘既尽，心镜遂明，外影何如内照；幻泡一消，性珠自朗，世瑶原是家珍。
凡夫迷真而逐妄，智慧化为识神，譬之水涌为波，不离此水；圣人悟妄而归真，识神转为智慧，譬之波平为水，当体无波。
常有小不快事，是好消息。若事事称心，即有大不称心者在其后，知此理可免怨尤。
勿以人负我而隳为善之心，当其施德，第自行吾心所不忍耳，未尝责报也。纵遇险徒，止付一笑。
正人之言，明知其为我也，感而未必悦；邪人之言，明知其佞我也，笑而未必怒。于此知从善之难。
面有点污，人人匿笑，而已不知，有告之者，无不忙忙拭去。若曰：点污在我，何与若事？必无此人情。至告以过者，何独不然？
事后论人，局外论人，是学者大病。事后论人，每将智人说得极愚；局外论人，每将难事说得极易，二者旨从不忠不恕生出。
读古人书，与贤人交游，最不可苟为同，又不可苟为异。二者之失，总是胸无定力，学问中便有时势趋附，非谄即矫耳。
人于横逆来时，愤怒如火，忽一思及自己原有不是，不觉怒情燥火涣然冰消。乃知自反二字真是省事、养气、讨便宜、求快乐最上法门，切莫认作道学家虚笼头语看过。
人作事极不可迂滞，不可反复，不可烦碎；代人作事又极要耐得迂滞，耐得反复，耐得烦碎。
己所有者，可以望人，而不敢责人也；己所无者，可以规人，而不敢怒人也。故恕者推己以及人，不执己以量人。
能知足者，天不能贫；能无求者，天不能贱；能外形骸者，天不能病；能不贪生者，天不能死；能随遇而安者，天不能困；能造就人才者，天不能孤；能以身任天下后世者，天不能绝。
